POEMS 445

Nec tot non felix Erysichthone nata figuras
Fertur inisse novas alienaque membra tulisse, 765
Quot natura modos mater mortalibus ipsa
Edidit et colere et plantarum vertere formas.
Digredior tandem et fessus spectando quievi.
Finis Libri Primi.

—Secundi Libri principium— 770
Altera pars nostri restat, Populane, laboris.

Nunc te, Bacche pater, teque o invicta Minerva

Expediam et vites oleamque cruentaque mora.

Tum telas artesque novas nova fila retexam,

Nisus in exiguo; sed si mihi faustus Apollo 775
Annuerit tenuem nec dedignata laborem

Carmina Calliope comitarit‚ laudis egentem

Forsitan haud videas tales nec spreveris ausus.

En ego coelicolum modo dicere dona duorum

Aggredior3 veneranda Iovis magni utraque proles, 780
Sed capite orta patris Pallas, sed femine Liber.

Carmina prima petit Bacchus; date carmina Baccho,

Pierides, nec Leneum tentate favorem:

Namque solet spretus rigidas exurgere in iras

Vindictasque agitare novas pretiumque referre. 785
Dum peteret Naxon, nautae in contraria vertunt

Vela; dolos sensit—quis fallere numina credat

Posse deum?—; dignas pendet fallacia poenas.

Pro rate pontus habet, ludunt delphines in undis,

Qui tempestatum quoque sic instare pericla 790
Signant, nunc etiam veteris monimenta. . .

Minoides‚ dum sacra colo telamque Minervae,

Impediunt striges: volitant nigrasque per auras

Nocturnae volucres pro verbis sibila reddunt,

Stridula vanorum quondam monimenta furorum. 795

