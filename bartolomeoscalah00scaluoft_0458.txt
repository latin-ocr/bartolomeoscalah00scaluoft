418 PART VI

Posse putant, Melibee, tibi si certet Apollo.

Surge, age, quid restas? cupide te appellat Anance.

Munera dependent iam cantibus atque choreis,

Iam Paris ipse sedet iudex aequusque Palemon.

Nunc frustra expectas quae sint ea praemia dicam, 30
Nanque moror nimium, quid tu expectatus inertes

Esse sinis calamos, quaeve haec socordia tanta?

Eia age, ne restes, nanque haec mora premit Anancen.

Melibeus Heu ne me tantum cogas proferre dolorem,
Care Menete, novum, sine me torpescere in herba, 35
Languentem calamosque situ putrescere turpi.

Menetus Quid tandem, Melibee, mali, quae cura iocundum
Te mutat, turbat frontem obscuratque serenam?
Quid sibi tam tristes rugae et suspiria tanta?
En lachrimae turpant oculos neque tu tamen unquam, 40
Subnixus cubito cervicem attollere temptas
Aure ‹. . .›

Melibeus An quae iam quercusque dolent humilesque miricae
Et durae silices, tibi sunt incognita soli?
Estne aliquis tandem nostris in montibus usquam 45
Omnibus ac silvis nequam qui ignoret Eritum?
Si quis Eriteias pastor non pertulit ullas
Insidias, habitat alienas longius oras.
Ille etenim toto nunc de grege certat et aufert,
Nunc laqueos tendit tauris, modo pascua turbat, 50
Vicini pecoris, contentus limite nullo,
Quin—quod valde Iovem miror tolerasse benignum,
Ac non iratum potius tetigisse nefandum
Hoc monstrum, ut lueret scelerosus fulmine poenas —
Invasit nuper septum Damonis et illinc 55
Dum temptat gravidam pecoris spem ferre capellam,
Ostendere canes furem, tum dirus Eritus
In cassum abstractae ventrem ferit et necat hedos
Nondum ortos, cum matre simul periere gemelli.
Tityrus ipse domum rediens male vapulat insons. 60
Proh scelus! incolumis fugit ille ac numina ridet.

Menetus Ah, monstrum infelix saevum, scelerosus Eritus
Tam Charito similis patruo, quem novimus omnes
Olim pastores atque execravimus omnes.

