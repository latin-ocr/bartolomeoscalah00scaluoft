POEMS 431

Praebuit: usum etenim nondum monstrarat arandi

Alma Ceres victumque dabant glandesque nucesque

Moraque de spinis pendentia rubraque corna. 200
Nunc suibus sunt esca feris, quos deinde voracem

Condimus in ventrem, tanta indulgentia ventris.

Tu tamen et serito silvam camposque corona

Quercubus et putri glandem pone ordine fossa;

Semine quam plantis multo foelicius haerent 205
Et spargunt ramos et caelum vertice tangunt.

Attamen et plantis annosa in secula durant.

Descendunt pleno maturae ex arbore glandes

Autumno. Lapsas lege sic aut decute conto,

Ne pereant sparsae variarum praeda ferarum 210
Et volucrum, propera prudens et in horrea conde,

Ut, si quando Ceres angusta et terra negarit

Frumenta et culti non reddent hordea sulci,

Cum recident vani taurorum hominumque labores,

Ut quondam, valeas alimenta hinc sumere vitae, 215
Et pulsare famem natis pecorique tibique.

Aegypti moneat septena penuria mentem:

Namque hominum culpis ira irritata deorum

Aut pluvia immergit tristi data semina terrae,

Aut squalent solis nimio fervore deusta 220
Et moriuntur agitque animos angustia victus.

Nam memini flavis segetem siccescere in arvis

Et iam maturae messores subdere falcem,

Cum subito caelum misceri murmure circum

Cepit et in cererem multa cum grandine nimbus 225
Descendit culmosque ruit spicasque refregit

Sic temere iniacuit passim nova praeda volucrum

Semen et integri spes omnis deperit anni.

Nos quoque dum haec canimus populos male suada per omnem
Italiam bacchata fames desaevit: ab herbis 230
Nutrimenta petunt raptoque ex arbore libro.

Quae si defuerint, quaecumque immunda vorantur

Vixque animas redimit magno quaesita labore

Esca, etsi ventrem ieiunia dira fatigant3

Perque vias vacuasque cadunt moritura per aedes 235
Corpora, complentur siccis monimenta per urbes

Perque cadaveribus villas et compita late.

Hos igitur tantos cernens, Populane‚ labores

Flecteris atque alimenta tuis externa ministras,

Sumptibus haud parcens magnis pestemque repellens; 240

