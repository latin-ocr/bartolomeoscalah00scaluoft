POi-:Ms 415

Nec semel egregios potuit superare Quirites,
Unde hominum celebris cuncta per ora volat.
Artibus his cessit Baccho Macedumque tyranno
Indus supplicibus nare coactus aquis. 110
Artibus his quicunque nova ditescere laude
Cogitat, hanc primum cogitet ire viam.
Tantus Aristoteles quantum sudasse putatur,
Quantum priscorum gloria summa Plato!
Hunc olim doctae vos progenuistis Athenae, 115
Et patrii imprimis instituere libri.
His non contentus patriis discessit Athenis,
Aegypti quoniam discere sacra iuvat.
Quem mox hinc revocat sapientia Pythagorea
Et nostra hunc tandem Graecia Magna tenet. 120
Sic quisquis claram tendet contingere metam
Noctes atque dies irrequietus aget.
Sed meriti tamen hinc veri expectentur honores,
Defessos tandem gloria quanta manet?
Quid tu, sancte pater, quid tu, Pie summe sacerdos, 125
Artibus his nonne haec sceptra suprema geris?
Quem tempsisse unquam maiore pericula nisu
Vidimus, aut libris invigilasse magis?
Nil intentatum, tibi sunt incognita nulla:
Non mare, non terrae, sidera nulla latent. 130
Assiduo quoniam studiis incumbis honestis,
Ut primum potuit talia ferre dies.
Rhetoras ac cunctos iam cognovisse poetas
Laudaris. Iam fis nobilis historia.
Ergo voluminibus Ciceronis cuncta revolvens 135
Decerptis ornas floribus inde comas.
Ore sonat tenero carmen iam grande Maronis
Et vera ore sacro vaticinantis eunt.
“Sum pius Aeneas, raptos qui ex hoste penates
Classe veho mecum,”b famaque ad astra volat. 140
Tu pius Aeneas crudeli ex hoste triumphos
Iam referes, iam tu, Turce superbe, cades.
His tamen Aenea studiis iuvenilior aetas
Claret, iam canitur nomen ubique tuum.
Sed vires crescunt animi crescentibus annis 145
Et iam divina mente superna petis.

'³ Vergil, Am, 1, 378-79.

